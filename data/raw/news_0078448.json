{"organizations": [], "uuid": "85e952087bb8a5a9eb2c7800d9d70510044e6de4", "thread": {"social": {"gplus": {"shares": 2}, "pinterest": {"shares": 0}, "vk": {"shares": 0}, "linkedin": {"shares": 0}, "facebook": {"likes": 886, "shares": 886, "comments": 0}, "stumbledupon": {"shares": 0}}, "site_full": "www.bbc.com", "main_image": "http://ichef.bbci.co.uk/news/1024/branded_hausa/F108/production/_94840716_mediaitem94840715.jpg", "site_section": "", "section_title": "", "url": "http://www.bbc.com/hausa/labarai-39085499", "country": "GB", "domain_rank": 130, "title": "BBC ba ta ji daɗin yi wa 'yan jaridanta leƙen asiri ba - BBC Hausa", "performance_score": 8, "site": "bbc.com", "participants_count": 0, "title_full": "BBC ba ta ji daɗin yi wa 'yan jaridanta leƙen asiri ba - BBC Hausa", "spam_score": 0.0, "site_type": "news", "published": "2017-02-25T04:01:00.000+02:00", "replies_count": 0, "uuid": "85e952087bb8a5a9eb2c7800d9d70510044e6de4"}, "author": "", "url": "http://www.bbc.com/hausa/labarai-39085499", "ord_in_thread": 0, "title": "BBC ba ta ji daɗin yi wa 'yan jaridanta leƙen asiri ba - BBC Hausa", "locations": [], "entities": {"persons": [{"name": "hakki", "sentiment": "negative"}, {"name": "spiegel", "sentiment": "none"}, {"name": "jamus", "sentiment": "none"}, {"name": "edward snowden", "sentiment": "none"}, {"name": "muna kira", "sentiment": "none"}, {"name": "mai", "sentiment": "none"}], "locations": [{"name": "amurka", "sentiment": "none"}, {"name": "afghanistan", "sentiment": "none"}, {"name": "london", "sentiment": "none"}], "organizations": [{"name": "bbc hausa bbc", "sentiment": "negative"}, {"name": "bbc", "sentiment": "negative"}, {"name": "nsa", "sentiment": "none"}, {"name": "spiegel", "sentiment": "none"}, {"name": "munich bbc", "sentiment": "none"}, {"name": "jamus bnd", "sentiment": "none"}, {"name": "bundestag", "sentiment": "none"}, {"name": "reuters", "sentiment": "none"}, {"name": "burtaniya gchq", "sentiment": "none"}, {"name": "burin bbc", "sentiment": "none"}, {"name": "bnd", "sentiment": "none"}, {"name": "new york times", "sentiment": "none"}]}, "highlightText": "", "language": "english", "persons": [], "text": "BBC ba ta ji daɗin yi wa 'yan jaridanta leƙen asiri ba 24 Fabrairu 2017 Rufe wurin aika labari Hakkin mallakar hoto AP Image caption BND na da wata babbar tashar sauraron bayanai a yankin Bad Aibling kusa da birnin Munich BBC ta bayyana rashin jin daɗinta kan zargin leƙen asirin da hukumar Jamus ke yi wa 'yan jaridar ƙasashen waje ciki har da na BBC. \nHukumar leƙen asiri ta Jamus BND ta riƙa satar sauraron wayoyin salula da saƙwannin i-mail da na fas, ciki har da lambobin BBC fiye da goma a London da Afghanistan, a cewar kafar yaɗa labaran intanet ta Spiegel. \nKafar yaɗa labaran ta Jamus ta yi zargin cewa leƙen asirin, wanda aka fara tun cikin 1999, ya kuma shafi kamfanin dillancin labarai na Reuters da jaridar New York Times. \nMai magana da yawun BBC ya ce \"Ranmu ya ɓaci da jin waɗannan bayanai.\" \n\"Burin BBC shi ne ta bayar da sahihan labarai da bayanai ga mutane a faɗin duniya, kuma kamata ya yi 'yan jaridarmu su samu damar yin aiki cikin 'yanci da aminci, da cikakkiyar kariya ga majiyoyinsu. Muna kira ga dukkan gwamnatoci su mutunta aikin jarida cikin 'yanci.\" \nBBC dai ta tunkari hukumar BND game da zarge-zargen, amma dai ya zuwa yanzu ba ta samu amsa ba. \nSpiegel ta ruwaito cewa aƙalla lambar waya 50 na 'yan jaridar ƙasashen duniya ne BND ke bibiya. \nKafar yaɗa labaran Jamus din wadda ake mutuntawa tana shirin fitar da ƙarin bayanai game da zargin leƙen asirin ranar Asabar. \nKafar labaran ta ga wasu takardu na wani bincike da majalisar dokokin Jamus (Bundestag) ke yi game da rawar da BND ta taka a wani gagarumin leƙen asiri da Amurka ta jagoranta. \nBa'amurke mai kwarmata bayanai Edward Snowden ya fallasa wani shirin leƙen asirin da ya karaɗe duniya wanda hukumar tsaro ta Amurka (NSA) ta yi da taimakon BND da kuma wata hukumar leƙen asirin Burtaniya GCHQ. Labarai masu alaka ", "external_links": [], "published": "2017-02-25T04:01:00.000+02:00", "crawled": "2017-02-28T11:08:36.315+02:00", "highlightTitle": ""}